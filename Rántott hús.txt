- A hús előkészítésénél a vastagabb szeleteket érdemes kicsit kiklopfolni, hogy a rostok felpuhuljanak. Nem szükséges ehhez húsklopfolót használni, elég lehet, ha egy kés nyelével vagy az öklünkkel kissé megütögetjük a húst.

- Fontos, hogy a tojást jól verjük fel panírozás  előtt, különben nyúlós, ragacsos marad. A felvert tojásba ne tegyünk sót!
- A lisztet szitáljuk át felhasználás előtt, és csak finomlisztet használjunk erre a célra. Viszont fűszerezhetjük őrölt borssal vagy fűszerpaprikával, ezeket jól keverjük el a liszttel.

- Lehetőleg házi zsemlemorzsát használjunk. Ehhez nem kell mást tenni, mint a kenyér- és zsemlemaradékokat sütőben kiszárítani, majd kézi reszelővel lereszelni, végül átszitálni. Ezt is ízesíthetjük: keverhetünk bele reszelt citromhéjat, parmezán sajtot, apróra vágott rozmaringot, kakukkfüvet vagy tök-, napraforgó- és szezámmagot. Ebben az esetben a nagyobb darabokat nyomkodjuk rá a tojással már bevont húsra, nem elég, ha csak megforgatjuk a keverékben.
A húst hagyományosan lisztbe, tojásba, majd zsemlemorzsába forgatjuk. A lisztbe forgatás után jól rázzuk le a húsról a felesleges lisztet, különben nem tapad rá a tojás. A tojást is alaposan csorgassuk le a húsról, mielőtt a zsemlemorzsába forgatnánk. A zsemlemorzsában csak éppen  forgassuk meg a húst, nem kell megnyomkodnunk. Csak annyi zsemlemorzsa kerüljön rá, amennyit magától felvesz!
- A sütéshez mindig bő zsiradékot használjunk. Sütéskor nagyon fontos a hőmérséklet – akkor ideális, ha mindenütt egyformán serceg, de nem bugyborékol. A túl forró olaj vagy zsír megégeti a panírt, ha nem elég meleg, akkor inkább fő benne a hús, mint sül.

- A vastagabb húsokat (pl. a csirkecombot) fedő alatt 10 percig kell sütni, menet közben pedig egyszer megfordítani. Csak az utolsó öt percben emeljük le az edényről a fedőt, hogy a panír ropogós legyen