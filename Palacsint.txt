Elkészítés
Tegyük egy keverőtálba a lisztet, tojást, vaníliás cukrot és a sót.
Robotgép segítségével kezdjük el keverni, majd folyamatosan adjuk hozzá a tejet és végül az olvasztott vajat. Addig keverjük, míg sima palacsintatésztát nem kapunk.
Takarjuk le, és hűtőszekrényben pihentessük 2 órán át. A tészta akkor jó, ha állaga a főzőtejszín sűrűségéhez hasonlít. (Ha szükséges, kis tejjel higíthatjuk.)
Forrósítsuk fel a teflon palacsintasütőnket. (Tipp: én minden egyes palacsinta kisütése előtt hajszálvékonyan egy ecset segítségével pár csepp olajat szét szoktam kenni.)
Vegyük le a tűzről a sütőnket, és kanalazzunk bele a tésztából (kb. fél merőkanálnyit). A palacsintasütő megdöntésével és forgatásával egyenletesen és vékonyan oszlassuk szét a tésztát az edény alján.
Közepes lángon süssük a palacsintát 45-60 másodpercig, ill. amíg el nem válik a serpenyőtől. Lazítsuk fel a palacsintát, fordítsuk meg, és a másik oldalát is süssük kb. 30 mp-ig.
Borítsuk tányérra. A kész palacsintákat halmozzuk egymásra, és takarjuk le konyharuhával, amíg az összeset kisütjük.